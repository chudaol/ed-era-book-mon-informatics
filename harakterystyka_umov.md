<div id="hypercomments_widget" class="js-hypercomments-widget invisible"></div>

Характеристика умов навчання
=============================================
<p>Успішне впровадження навчального курсу «Інформатики» залежить від обов’язкової саме для нього складової – <i>стандарту можливостей для навчання</i>, в якому зазначаються обов’язкові <i>умови</i> та <i>ресурси</i>, що потрібні для реалізації державних вимог до рівня загальноосвітньої підготовки учнів молодшого шкільного віку.</p>
<p>При вивченні курсу «Інформатики» кожний урок проводиться із використанням комп’ютерів. Тому на кожному уроці класи діляться на підгрупи так, щоб кожен учень був забезпечений індивідуальним робочим місцем за комп‘ютером, але не менше 8 учнів у підгрупі.</p>
<p>Згідно санітарно-гігієнічних норм час роботи учнів за комп’ютером на 1 уроці не повинен перевищувати 15 хв. Весь інший час уроку учні працюють без комп’ютера, знайомляться із загальними теоретичними положеннями курсу «Сходинки до інформатики», повторюють і закріплюють вивчений матеріал, виконують вправи на розвиток уваги, алгоритмічного, логічного та критичного мислення, творчих здібностей тощо.</p>
<p>Для практичної роботи учнів за комп‘ютером можна використовувати програми з наявного у школі навчального програмного забезпечення та середовища, які адаптовані для навчання дітей молодшого шкільного віку. Перелік необхідних <i>програмних засобів</i>:
<ul>
<li>операційна система;</li>
<li>програми на розвиток логічного та критичного мислення;</li>
<li>розвиваючі програми;</li>
<li>комп‘ютерні програми на підтримку вивчення української мови, іноземної мови, математики, образотворчого мистецтва, музики тощо;</li>
<li>клавіатурний тренажер;</li>
<li>тренажер миші;</li>
<li>графічний редактор;</li>
<li>текстовий процесор;</li>
<li>редактор презентацій;</li>
<li>середовище виконання алгоритмів.</li>
</ul>
<p>Види діяльності, які слід реалізовувати в процесі вивчення курсу – ігрова, навчально-ігрова, практичне експериментування, конструювання, художня діяльність, дослідження, співпраця в парі, групова взаємодія.</p>
<p>З метою оцінювання індивідуальних досягнень учнів може бути використаний метод оцінювання портфоліо. Таке оцінювання передбачає визначення критеріїв для включення учнівських напрацювань до портфоліо; форми подання матеріалу; спланованість оцінного процесу; елементи самооцінки з боку учня тощо.</p>
<p>Пропонується проводити оцінювання на базі портфоліо учня: <i>портфоліо розвитку</i> та <i>демонстраційне портфоліо</i>.</p>

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>