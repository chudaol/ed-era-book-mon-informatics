<div id="hypercomments_widget" class="js-hypercomments-widget invisible"></div>

Ключова та предметна ІКТ-компетентності навчального курсу
=============================================
<p>Вивчення курсу «Інформатики» сприяє формуванню і розвитку у молодших школярів <i>ключових компетентностей</i>, серед яких можна виділити ІКТ-компетентність, та «уміння вчитися», як здатність до самоорганізації в навчальній діяльності.</p>
<p>ІКТ-компетентність, як <i>ключова</i>, передбачає впевнене та критичне використання інформаційно-комунікаційних технологій та відповідних засобів для навчання, відпочинку та спілкування.</p>
<p>ІКТ-компетентність для даного курсу є одночасно і предметною.</p>
<p>У контексті початкового навчання предметна ІКТ-компетентність розглядається як здатність учня актуалізувати, відбирати, інтегрувати й застосовувати в конкретній життєвій або навчальній ситуації, в тому числі проблемній, набуті знання, уміння, навички, способи діяльності щодо використання ІКТ.</p>
<p><i>Предметна ІКТ–компетентність</i> учнів виявляється у таких ознаках:
<ul>
<li>здатність раціонально використовувати комп’ютер і комп’ютерні засоби для розв’язування завдань, пов’язаних з опрацюванням даних, їх пошуком, зберіганням, поданням і передаванням;</li>
<li>готовність вирішувати інформаційні проблеми шляхом застосування засобів ІКТ та алгоритмів виконання завдань;</li>
<li>здатність співпрацювати за допомогою засобів ІКТ для виконання комплексних завдань;</li>
<li>вміння безпечно працювати з комунікаційними системами.</li>
</ul>
<p>Діяльнісний вимір предметної ІКТ-компетентності пов'язаний з такими вміннями учнів молодшого шкільного віку:</p>
<p><i>Технологічні</i>: вмикає та вимикає комп’ютер; вибирає об’єкти та переміщує їх з використанням маніпулятора мишки; виконує операції над об’єктами, зокрема, над вікнами, файлами, папками; запускає програму на виконання та завершує роботу з нею; використовує клавіатуру для введення символів, слів, речень, текстів; знає призначення графічного редактора, створює елементарні малюнки та змінює значення властивостей створених малюнків; планує процес створення простих презентацій на 3-5 слайдів на підтримку власної проектної діяльності під керівництвом вчителя.</p>
<p><i>Телекомунікаційні</i>: має уявлення про спільноти та електронне спілкування; виконує простий пошук в Інтернеті зображень і текстів за вказаною темою; зберігає результати пошуку; має уявлення про коло веб-сторінок для дітей, називає окремі дитячі сайти;запускає на виконання програму браузер; відкриває у вікні браузера визначену сторінку, використовує меню закладок;орієнтується на головній сторінці дитячого веб-сайту.</p>
<p><i>Алгоритмічні</i>: складає алгоритми дій з повсякденного життя, з використанням матеріалу навчальних предметів (математики, української мови тощо); розрізняє істинні та хибні висловлювання, наводить приклади; формулює висловлювання з логічним слідуванням; аналізує зміст завдань на складання алгоритму для виконавців; формулює команди для виконавця, прогнозує очікуваний результат; шукає варіанти виконання завдань, обирає та обґрунтовує варіанти виконання завдання;розрізняє алгоритмічні структури (слідування, повторення, розгалуження); створює та виконує алгоритми з повторенням у визначеному середовищі.</p>
<p>У результаті засвоєння предметного змісту навчального курсу «Інформатики» учні мають виявляти такі показники <i>вміння вчитися</i>:
<ul>
<li>розуміти мету навчальної діяльності, визначати завдання для її досягнення;</li>
<li>відбирати або знаходити потрібні знання, способи для розв’язування різних типів навчальних і життєвих задач (як типових, так і нестандартних, творчих);</li>
<li>генерувати різні способи розв’язування задачі, проблеми;</li>
<li>актуалізувати й відтворювати потрібну інформацію, доповнювати, перетворювати її;</li>
<li>аналізувати навчальні об’єкти, групувати та класифікувати об‘єкти за певними ознаками;</li>
<li>співпрацювати у різних групах для виконання комплексних завдань (наприклад, участь у проектах, творчих роботах тощо), які вимагають застосування різних компетентностей, готовності до продуктивної праці.</li>
</ul>

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>